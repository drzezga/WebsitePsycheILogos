---
layout: post
title: Wywiad z dr. Grzegorzem Pajestką w ramach XI Ogólnopolska konferencja naukowa “Jakość życia w pracy i poza nią”.
image:
photos: "06.06.2024, count 1"
date: "2024-06-06"
---


Coraz bliżej naszej Konferencji “Jakość życia w pracy i poza nią”!

Przypominamy, że odbędzie się ona w dniach 10-11.06.2024 w Instytucie Psychologii UO.

Do konferencji pozostało kilka dni, więc z tej okazji zdobyliśmy dla Was ciekawe informacje zza kulis.

Dzisiaj przedstawimy krótki wywiad z dr Grzegorzem Pajestką, który w swoim dorobku naukowym ma liczne publikacje naukowe (a nawet książkę), brał także czynny i bierny udział w licznych konferencjach. Zajmuje się psychologią pracy, psychologią różnic indywidualnych i społeczną. Obecnie w pracy koncentruje się na odwadze, rozumianej osobowościowo i behawioralnie oraz na wytrwałości jako konstrukcie definicyjnie bliskim odwadze psychologicznej.

Zapraszamy do przeczytania naszej krótkiej, ale nasyconej ważnymi informacjami rozmowy. Mamy nadzieję, że po lekturze zobaczymy Was na konferencji!

SKN Psyche i logos: Dlaczego warto wziąć udział w Konferencji “Jakość życia w pracy i poza nią”?

Dr Grzegorz Pajestka: Po pierwsze można zaprezentować wyniki własnych badań, czyli to, co się ciekawego zrobiło. Jest to sens pracy naukowej - komunikowanie wyników własnych badań (za pomocą artykułów, albo wystąpień konferencyjnych, a najlepiej za pomocą jednego i drugiego). Po drugie udział w konferencji wiąże się z tym, że poznajmy innych badaczy, więc możemy nawiązać współpracę. Oprócz tego musimy otworzyć się też na krytykę, czyli na to, że koledzy, którzy przyjdą, będą mówić: “A zrobiłeś źle! l ja ci zaraz powiem dlaczego!”. Ale to jest ta krytyka, której bardzo potrzebujemy, żeby się rozwijać i żeby prowadzić coraz lepsze badania. Na konferencję idziemy nie tylko po głaski, ale również idziemy po to, żeby dowiedzieć się, co mogliśmy zrobić inaczej. Komentarze i wiedza, którą zdobywamy, faktycznie pozwalają nam poprawić naszą pracę. To jest sens konferencji.

SKN: A co wyróżnia naszą Konferencję spośród innych wydarzeń tego typu?

dr G.P.: Myślę, że atmosfera. U nas panuje życzliwy nastrój i można być nastawionym na to, że otrzyma się konstruktywne informacje zwrotne. Nie jest to regułą i myślę, że w naszym Instytucie właśnie można na to liczyć.

SKN: Jakie tematy będą poruszane podczas wykładów i paneli na Konferencji?

dr G.P.: Będą poruszane tematy zawarte w programie. Konferencja jest poświęcona szczęściu, jakości życia, dobrostanowi, więc wszystkie wystąpienia będą krążyły wokół tego zagadnienia. Co z tym szczęściem? Co się z nim wiąże? W jaki sposób? Co może wpływać na poczucie szczęścia? A co ze szczęścia wynika?

SKN: A czy pan jako student brał pan udział w takich konferencjach?

dr G.P.: To było już jakiś czas temu. Wydaje mi się, że tak. Prawdopodobnie brałem udział w studenckiej konferencji, pewnie z posterem, bo jest to przyjazna forma dla studentów do zaprezentowania wyników badań.

SKN: I co będąc studentem można wynieść z takiej konferencji? Czego można się nauczyć?

dr G.P.: Tego samego, czego uczą się naukowcy, czyli osoby, które już zajmują się tym profesjonalnie. Znowu: trzeba się otworzyć na krytykę. Trzeba pokazać wyniki swoich badań, więc pokazać innym, co mi wyszło, a co niekoniecznie wyszło - co mógłbym zrobić inaczej. Można też pokazać, że ma się świadomość tego, że pewne rzeczy można było zrobić inaczej. No i na pewno można nawiązać współpracę, a przede wszystkim, jeżeli chodzi o studentów, to można nabierać wprawy: w prezentacji wyników badań, oswajaniu się z publicznością.




    
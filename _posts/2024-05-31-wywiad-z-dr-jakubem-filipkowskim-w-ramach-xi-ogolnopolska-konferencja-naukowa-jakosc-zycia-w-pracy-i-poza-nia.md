---
layout: post
title: Wywiad z dr. Jakubem Filipkowskim w ramach XI Ogólnopolska konferencja naukowa “Jakość życia w pracy i poza nią”.
image:
photos: "31.05.2024, count 1"
date: "2024-05-31"
---


Kolejny wywiad uchylający rąbka tajemnicy na temat konferencji

W ramach XI ogólnopolskiej konferencji naukowej ,,Jakość życia w pracy i poza nią” przeprowadziliśmy wywiad z Przewodniczącym Komitetu Organizacyjnego - dr Jakubem Filipowskim.

Dr Filipkowski opowiedział nam o organizacji tak dużego wydarzenia, potrzebnym zaangażowaniu oraz treści merytorycznej konferencji. Dowiecie się również o jakości życia w pracy i tym, czy jego zdaniem to pojęcie zmieniło się wraz z popularyzacją pracy zdalnej.

Serdecznie zapraszamy do przeczytania oraz do udziału w konferencji.

SKN Psyche i Logos: Dlaczego z perspektywy studenta warto wziąć udział w konferencji?

Dr Jakub Filipkowski : Uważam, że w konferencji warto wziąć udział, przede wszystkim dlatego, że dawno nie zorganizowano u nas takiego wydarzenia. Nasi aktualni studenci z pewnością nie doświadczyli tak dużej konferencji w naszym instytucie. Moim zdaniem konferencja naukowa to najlepsza okazja do doświadczenia żywej nauki, takiej jaką jest ona naprawdę.

To, czego się uczymy, jest w pewien sposób ograniczone, mamy oczywiście podręczniki, korzystamy z artykułów, staramy się być na bieżąco, natomiast jest to tylko zastany tekst. Na konferencji możemy być świadkami tego, jak naukowcy dyskutują, wymieniają się doświadczeniami, czasem również się kłócą, co jest bardzo interesujące. Z pewnością dla studentów ciekawy będzie fakt, że wśród zaproszonych naukowców są autorzy podręczników i tekstów, z których korzystali w toku swojej nauki.

SKN Psyche i Logos: Dobrze, a która z prelekcji może najbardziej przypaść do gustu studentom?

Dr Jakub Filipkowski: To jest trudne pytanie, jako organizator nie powinienem tutaj nikogo faworyzować, ale rozumiem, że to pytanie wynika z waszej ciekawości. Wydaje mi się, że bardziej interesujące dla studentów, będą te wykłady, które dotyczą szczęścia i jakości życia ogółem, a nieco mniej te, które dotyczą jakości życia w pracy, bo mniej więcej taki podział się wykształcił.

Wykłady przedstawiające tematy szeroko ujmujące jakość życia przedstawią prof. Cieciuch oraz prof. Grzyb. Z drugiej strony mamy też wielu już pracujących studentów, także myślę, że wykłady związane z pracą - prof. Zalewskiej i prof. Merecz-Kot, na pewno również będą dla nich ciekawe.

SKN Psyche i Logos: Jest Pan Przewodniczącym Komitetu Organizacyjnego konferencji. Jak wygląda przygotowywanie tak dużego wydarzenia od strony organizacyjnej?

Dr Jakub Filipkowski: Jest to z pewnością proces bardzo złożony. Jako że wydarzenie organizowane jest na uczelni, trzeba wdrożyć się w procedury, które są dosyć ściśle określone. Na początku wymaga to naprawdę dużo pracy polegającej na zapoznaniu się z ogromem materiałów i przepisów, które trzeba znać, po to by w ogóle rozpocząć organizację. Jest wiele rzeczy, o których trzeba pomyśleć wcześnie i są też takie, które wychodzą dopiero w trakcie organizacji.

Na początku nie spodziewałem się, że będę musiał zajmować się pewnymi rzeczami, ale później rzeczywistość pokazała, że przy pracy nad takim wydarzeniem nie da się przewidzieć każdej kwestii, z drugiej strony, komitet organizacyjny mamy sprawny i dosyć liczny. Mamy też pomoc osób spoza komitetu, więc to nie jest tak, że jesteśmy pozostawieni sami sobie. Powiedziałbym, że organizacja konferencji to trudne zadanie, ale mam nadzieję, że zakończy się satysfakcjonująco.

SKN Psyche i Logos: Co do treści merytorycznej konferencji, czy według Pana pojęcie jakości życia w pracy zmieniło się wraz z popularyzacją pracy zdalnej?

Dr Jakub Filipkowski: Myślę, że się zmienia. Przede wszystkim trzeba wprowadzić pewne zmiany w badaniach naukowych, ponieważ duża część była prowadzona po prostu w miejscu pracy, fizycznie - czyli w biurze, na uczelni czy w fabryce, natomiast teraz, kiedy mamy pracę zdalną, to już jest to w pewnym sensie niemożliwe. Zmieniło się też samo pojęcie miejsca pracy. Sporo osób pracuje teraz ze swoich prywatnych gabinetów lub przy swoim własnym, domowym biurku.

Zmienia się też znaczenie rzeczy takich jak dojazd do pracy, koszty, które są z tym związane. Nauka nie działa aż tak szybko, działa z pewnym opóźnieniem. Jeśli chodzi o definicję lub pojęcia związane z jakością życia, to chyba nie mogę powiedzieć, że one już się zmieniły, jednak pewien zwrot w badaniach jest widoczny i myślę, że będziemy też mogli usłyszeć o tym na samej konferencji. Na sesjach referatowych będą wystąpienia dotyczące tej kwestii.

SKN Psyche i Logos: Ostatnie pytanie, w których miejscach jest trudniej zadbać o dobrostan? Tradycyjnie, na miejscu w pracy, czy może zdalnie?

Dr Jakub Filipkowski: Myślę, że tutaj istotne są kwestie osobowościowe, trzeba się dopasować. Z mojego doświadczenia, mogę powiedzieć, że generalnie łatwiej jest chyba zadbać o dobrostan w miejscu, które organizujemy sobie sami, ale trzeba się tego nauczyć. Kiedy ja pracowałem zdalnie na początku ulegałem wielu dystraktorom. Niektórzy mają partnerów, dzieci lub zwierzęta, które łatwo rozpraszają i mogą odciągać ich od pracy.

Trzeba więc sobie narzucić taką higienę pracy oraz stworzyć takie procedury i nawyki, które będą sprawiały, że miejsce pracy będziemy wykorzystywać zgodnie z jego przeznaczeniem. Musimy wypracować w sobie umiejętność oddzielania pracy od obowiązków domowych. Początkowo może być to trudne, ale myślę, że można się zaadaptować do takiego trybu pracy. Wiele zależy również od tego jakie mamy predyspozycje. Jeśli ktoś lubi pracować z ludźmi, a musi siedzieć w domu, to będzie mu trudno zadbać o to by być zadowolonym z takiej pracy.




    
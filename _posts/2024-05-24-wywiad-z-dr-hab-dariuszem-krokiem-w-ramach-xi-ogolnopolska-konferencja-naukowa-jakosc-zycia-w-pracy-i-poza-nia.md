---
layout: post
title: Wywiad z dr. hab. Dariuszem Krokiem w ramach XI Ogólnopolska konferencja naukowa “Jakość życia w pracy i poza nią”.
image:
photos: "24.05.2024, count 1"
date: "2024-05-24"
---


Jeden wywiad to zdecydowanie za mało, więc przychodzimy z kolejnym!

Przedstawiamy Wam rozmowę z ks. dr hab. Dariuszem Krokiem, Kierownikiem Zakładu Psychologii Zdrowia i Profilaktyki Instytutu Psychologii UO oraz Członkiem Komitetu Naukowego nadchodzącej konferencji

Nasz gość opowiada o tym, jak ważnym pojęciem jest szczęście i dlaczego zostało wybrane tematem przewodnim konferencji. Co więcej, zdradzamy, jaki temat pojawi się na panelu dyskusyjnym z udziałem ks. dr hab. Dariusza Kroka.

Zapraszamy do lektury!

SKN Psyche i Logos: Wiemy, że Pan Profesor bierze udział w panelu dyskusyjnym, czy może nam Pan Profesor zdradzić, o czym będziemy mogli usłyszeć?

Ks. dr hab. Dariusz Krok: Temat naszego panelu dyskusyjnego brzmi “I co z tym szczęściem?”. W jego ramach będziemy starali zastanowić się nad dwoma kluczowymi pytaniami.

Po pierwsze: Jaka jest kondycja jakości życia psychicznego w Polsce, w kontekście szczęścia? Chodzi tutaj o ukazanie, jaki jest obecny poziom szczęścia i jego struktura w społeczeństwie polskim. Dodatkowo, poruszone zostanie poszukiwanie autentycznych vs. pozornych dróg do osiągania szczęścia w pracy i życiu prywatnym.

Po drugie: Jakie są teoretyczne i metodologiczne paradygmaty oraz wyniki badań, które sprzyjają tworzeniu programów wspierających jakość życia? Głównym elementem będzie spojrzenie na paradygmat szczęścia i tego, czego on dostarcza w zakresie poprawy jakości życia. Innymi słowy, chodzi o ukazanie, jak współczesne teorie i badania naukowe pomagają nam w kształtowaniu programów i działań profilaktycznych, mających na celu podwyższenie jakości życia.

SKN Psyche i Logos: Wszystko kręci się wokół szczęścia, ale czym w ogóle jest to szczęście i czemu akurat nim zajmujemy się na konferencji?

Ks. dr hab. Dariusz Krok, prof. UO: Pojęcie szczęścia jest trudne do zdefiniowania, ponieważ o szczęściu mówimy nie tylko na płaszczyźnie psychologii, ale także na płaszczyźnie filozofii, etyki czy socjologii. Zresztą, filozofia była pierwszą nauką, w obrębie której ludzie zaczęli zastanawiać się, czym jest szczęście i jak można je określić.

Trudno jest ustalić jedną, wyczerpującą definicję szczęścia. Ogólnie, w ujęciu psychologicznym szczęście można określić jako globalne doświadczenia satysfakcji i zadowolenia ze swojego życia na poziomie poznawczym i emocjonalnym. Pokrewnym terminem jest dobrostan psychiczny.

Gdyby popatrzeć na szczęście od strony psychologicznej, to możemy mówić o pewnym subiektywnym doświadczeniu człowieka w zakresie ogólnie rozumianej satysfakcji z życia, stąd psychologia często mówi o „poczuciu szczęścia”. Mówiąc o szczęściu odpowiadamy sobie na pytanie - “W jakim stopniu jestem usatysfakcjonowany, zadowolony z mojego obecnego życia?”.

O szczęściu możemy mówić w wymiarze hedonistycznym, z którym wiąże się pojęcie dobrostanu psychicznego w tradycji hedonistycznej (subjective well-being), autorstwa E. Dienera. Wyraża ono stopień, w jakim jestem usatysfakcjonowany, zadowolony ze wszystkich sfer swojego życia, czyli z życia w rozumieniu globalnym. Możemy także mówić o szczęściu w wymiarze eudajmonistycznym, czyli na ile jestem zadowolony w kontekście celów, wartości lub samorozwoju, a także o szczęściu w perspektywie społecznej, czyli na ile jestem usatysfakcjonowany w sferze relacji interpersonalnych. Ponadto, obecnie najnowszym rodzajem dobrostanu, bardzo rozwijanym w USA, jest dobrostan emocjonalny (emotional well-being), wyrażający satysfakcję odczuwaną przede wszystkim w sferze emocji i uczuć.

Gdyby spojrzeć na te cztery rodzaje dobrostanu, czyli dobrostan w ujęciu hedonistycznym, eudajmonistycznym, społecznym i emocjonalnym, i gdyby spróbować ująć je razem, to otrzymalibyśmy psychologiczną konceptualizację szczęścia. Wówczas szczęście mogłoby być rozumiane jako subiektywne przekonanie człowieka, na ile jest zadowolony, usatysfakcjonowany z całego jego życia, zarówno w wymiarze psychicznym, społecznym , jak i emocjonalnym.

Dlaczego będziemy zajmować się szczęściem na naszej konferencji? Liczne badania z zakresu psychologii pracy, zdrowia czy osobowości, wskazują, że poczucie szczęścia jest jednym z głównych determinantów konstruktywnego funkcjonowania człowieka. Badania te pokazują, że ludzie szczęśliwi żyją dłużej, są zdrowsi, lepiej funkcjonują na poziomie psychosomatyki, a także są bardziej produktywni w pracy i lepiej wykonują powierzone im obowiązki.

Zrobiliśmy ostatnio z moimi współpracownikami badania nad nauczycielami, w których jako zmienną zależną badaliśmy satysfakcję z życia i satysfakcję z pracy. Wyniki wskazały, że satysfakcja z życia jest ściśle powiązana z satysfakcją z pracy. Z jednej strony, satysfakcja z życia pomaga nam zwiększać satysfakcję z pracy, a z drugiej strony, satysfakcja, którą czerpiemy z naszych obowiązków zawodowych, przyczynia się do ogólnej satysfakcji z życia.

SKN Psyche i Logos: Czy pogłębienie badań w zakresie szczęścia jest ważne z perspektywy psychologii pozytywnej i podnoszenia jakości życia?

Ks. dr hab. Dariusz Krok, prof. UO: Jest niesamowicie ważne − myślę, że to fundament psychologii pozytywnej i podnoszenia jakości życia. Psychologia pozytywna, która narodziła się w drugiej poł. lat 90 tych XX w., stawiała sobie jako jeden z głównych celów określenie tego, czym jest szczęście, jakie są predyktory szczęścia i jego konsekwencje. Z tego względu badania Seligmana i innych badaczy starały się odpowiedzieć, jakie są przyczyny i jakie są konsekwencje szczęścia.

Szczęście oczywiście wiąże się z jakością życia, jednak szczęście to nie to samo, co jakość życia. Jakość życia to termin znacznie szerszy, który obejmuje wiele różnych elementów subiektywnych, ale i obiektywnych.

Myślę, że poczucie szczęścia jest ważne w perspektywie psychologii pozytywnej z dwóch zasadniczych powodów: (1) szczęście w istotnym stopniu wiąże się z innymi czynnikami, które badamy w psychologii pozytywnej, np. nadzieją, poczuciem sensu życia, dobrostanem psychicznym czy pozytywnymi emocjami, oraz (2) szczęście mocno decyduje o tym, jak wyglądać będzie moje życie od strony indywidualnej i społecznej.

Osoby, które doświadczają autentycznego, wewnętrznego poczucia szczęścia, potrafią doskonale odnaleźć się w wymiarze intrapsychicznym, jak i interpsychicznym. Żyją pełnią życia!!!




    
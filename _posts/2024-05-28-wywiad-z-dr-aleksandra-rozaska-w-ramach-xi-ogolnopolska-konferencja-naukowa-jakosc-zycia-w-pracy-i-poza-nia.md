---
layout: post
title: Wywiad z dr. Aleksandrą Różańską w ramach XI Ogólnopolska konferencja naukowa “Jakość życia w pracy i poza nią”.
image:
photos: "28.05.2024, count 1"
date: "2024-05-28"
---


Kolejny wywiad, a wraz z nim kolejna ważna osoba, bez której konferencja by się nie odbyła - Pani dr Aleksandra Różańska!

Przedstawicielka komitetu organizacyjnego konferencji opowiada o korzyściach z udziału w wydarzeniu, najciekawszych elementach programu i pokazuje organizację konferencji z drugiego planu

Zachęcamy do lektury!

SKN Psyche i Logos: Jakie zdaniem Pani Doktor niesie za sobą plusy udział w konferencji dla studenta, a jakie dla wykwalifikowanego psychologa?

dr Aleksandra Różańska: Przede wszystkim nie dzieliłabym uczestników na studentów

i wykwalifikowanych psychologów. Podzieliłabym ich na tych aktywnych i biernych. Bierny uczestnik będzie mógł słuchać różnych wystąpień, pozna wyniki najnowszych badań, czy w przyszłości stworzy projekt badawczy inspirując się tymi danymi. Natomiast uczestnik aktywny ma możliwość skonfrontowania swoich wyników badań. Tutaj należy zauważyć, że jest to konferencja ogólnopolska, a zatem uczestniczyć w niej będą goście z różnych ośrodków. Dzięki temu stanowi to szansę na wymianę poglądów i perspektyw, więc może być to bardzo wartościowe dla uczestników. Podkreśliłabym, że każdy uczestnik wyniesie tyle, ile wniesie. Jeśli ktoś się zaangażuję w dyskusję, włączy w zadawanie pytań to będzie mieć więcej danych i być może będzie to dla tego uczestnika bardzo rozwojowe. Natomiast jeśli ktoś skupi się wyłącznie na swoim wystąpieniu lub selektywnym wyborze treści to wtedy uzyska mniej.

SKN Psyche i Logos: Jak wygląda proces organizacji tej konferencji z perspektywy komitetu organizacyjnego?

dr Aleksandra Różańska: Na pewno jest trudno odnieść się do tego pytania, mówiąc

w imieniu całego komitetu organizacyjnego. Dlatego będę mówić, jak to wygląda z mojej perspektywy. Nasza praca dzieliła się na różne etapy. Prace zaczynaliśmy od stworzenia koncepcji, czyli momentu, gdy zastanawialiśmy się nad tematem konferencji, nad zagadnieniami które powinny być uwzględnione. Później te zadania zostały przejęte przez komitet naukowy, zgodnie z ideą, jaką przyjmuje się przy organizacji konferencji. Następnie komitetowi organizacyjnemu zostały przydzielone konkretne zadania związane z logistyką, czyli najogólniej mówiąc takie, które dotyczą dbałości o zadowolenie uczestników.

SKN Psyche i Logos: Które wydarzenia, odbywające się podczas konferencji są Pani zdaniem najciekawsze i najbardziej godne uwagi?

dr Aleksandra Różańska: Myślę, że poza wykładami, panelami, sesjami i wystąpieniami uczestników, dużą wartością są te wydarzenia fakultatywne, czyli spektakl w Teatrze Lalki i Aktora i spacer po Opolu. Oczywiście, że wartością merytoryczną są wystąpienia, natomiast te wydarzenia około konferencyjne dają nam możliwość dbałości o jakość życia. Nie tylko mówimy o jakości życia z perspektywy teoretycznej, ale także możemy jej doświadczać. Dlatego wydaje mi się, że te wydarzenia nadają spójności całej konferencji. Bez nich skupilibyśmy się tylko na części teoretycznej.

SKN Psyche i Logos: Głównym tematem konferencji jest jakość życia w pracy i poza nią. Jaki wpływ na tą jakość mają różnice indywidualne?

dr Aleksandra Różańska: Zdecydowanie byłabym ostrożna z używaniem słowa wpływ, dlatego, że wtedy zakładamy przyczynę i skutek. Różnice indywidualne miałyby determinować poziom jakości życia. Oczywiście są wyniki badań, które wykazują związek wybranych cech temperamentalnych, osobowościowych czy też zdolności poznawczych z poczuciem jakości życia. Natomiast myślę, że warto byłoby się zastanowić nad tym czy to faktycznie różnice indywidualne determinują poczucie jakości życia. Myśląc na przykład o strategiach radzenia sobie ze stresem, może jest tak, że jeśli ktoś ma niskie poczucie jakości życia, to ze względu na ocenę dobrostanu psychicznego podejmuję na przykład strategie unikowe, które nie są tymi konstruktywnymi. Być może w momencie zmiany oceny poczucia jakości życia, jednostka podejmowałaby inne strategie. Oczywiście cechy temperamentu są względnie stałe, a poczucie jakości życia wydaje się, że jest bardziej sytuacyjne. Natomiast w czasie życia natężenie cech temperamentu może ulec zmianie. Tym samym trudno jest mówić o jednoznacznym wpływie temperamentu na poczucie jakości życia. Na pewno podkreśliłabym tutaj istotność zdolności poznawczych, w kontekście postrzegania swojego życia, dobrostanu psychicznego i podejmowania decyzji.




    
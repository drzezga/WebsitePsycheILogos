---
layout: post
title: Wywiad z dr. Hab. Romualdem Derbisem, prof. UO w ramach XI Ogólnopolska konferencja naukowa “Jakość życia w pracy i poza nią”.
image:
photos: "21.05.2024, count 1"
date: "2024-05-21"
---
XI Ogólnopolska konferencja naukowa “Jakość życia w pracy i poza nią” zbliża się wielkimi krokami!



Chcemy pokazać światu, dlaczego warto wziąć w niej udział!



Tym razem przychodzimy do Was z krótkim wywiadem, który przeprowadziliśmy z dr. hab. Romualdem Derbisem, prof. UO, dyrektorem naszego instytutu, jak i przewodniczącym komitetu naukowego.



Dowiecie się, kto zaszczyci nas swoją obecnością podczas konferencji, na czym polega praca komitetu naukowego oraz ile pracy komitet organizacyjny wkłada w przygotowanie całego wydarzenia



Zapraszamy do czytania!



SKN Psyche i Logos: Panie Profesorze, jak wiemy, ogólnopolska konferencja naukowa “Jakość życia w pracy i poza nią” wraca w kolejnej odsłonie, po blisko sześciu latach. Czego możemy się spodziewać w tej, już jedenastej edycji?



Prof. Romuald Derbis: To, czego możemy się spodziewać, wynika z podtytułu. Mamy zamiar zajmować się odpowiedzią na pytanie “I co z tym szczęściem?”. Pytanie jest postawione dość przekornie, prawie że retorycznie, bo myślę, że rozmowa o szczęściu nie ma ani początku, ani końca. Na tej konferencji chcemy podyskutować na temat kondycji życia psychicznego Polaków, przede wszystkim z perspektywy badań psychologii pozytywnej, ale nie tylko. Co z tego wyniknie pokażą nam referaty, dyskusja panelowa, czy wykłady plenarne. Nie spodziewamy się jakichś radykalnych odpowiedzi. Chcemy się dowiedzieć, które drogi badania szczęścia są bardziej popularne, które są bardziej efektywne, które są ślepymi uliczkami. Chcemy zobaczyć na czym może polegać troska pracodawcy i organizacji o pracownika w dobie globalizacji.



SKN: Wiemy, że komitet naukowy dokłada wszelkich starań, aby wystąpienia konferencyjne odznaczały się nie tylko ciekawą tematyką, ale również rzetelnością. Chcielibyśmy przedstawić czytelnikom, kim są ci bohaterowie, którzy pracują zza kulis. Kto zaszczyci nas swoją obecnością jako komitet naukowy?



Prof. R. D.: Z komitetu naukowego na samą konferencję nie da rady dojechać prof. Czesław Nosal, natomiast pozostali członkowie komitetu będą. Prof. Rogowska konsultuje zakres tematyczny wykładów plenarnych. Naukowymi filarami tej konferencji są wykłady plenarne, które niekoniecznie są prowadzone przez samych członków komitetu naukowego. Jednym z prelegentów będzie prof. Anna Zalewska, która na konferencjach “Jakość życia w pracy i poza nią” zazwyczaj była, będzie i tym razem w komitecie naukowym. Jako prelegenci plenarni wystąpią również prof. Tomasz Grzyb z Uniwersytetu SWPS z Wrocławia, prof. Jan Cieciuch z UKSW w Warszawie, czy prof. Dorota Merecz-Kot z UŁ, która jest również członkinią komitetu naukowego. Wszyscy członkowie komitetu naukowego mają znaczącą pozycję w polskiej psychologii, jak i za granicą. Można powiedzieć, że jest to bardzo zaszczytne grono i cieszymy się, że zgodzili się być w komitecie naukowym i tym samym wspomagać nas w określaniu ram merytorycznych wykładów oraz panelu dyskusyjnego. W tym panelu dyskusyjnym pod hasłem “I co z tym szczęściem?” z naszej strony udział weźmie prof. Dariusz Krok.



SKN: Oczywiście instytut nie działa tylko od strony naukowej, ale również od tej organizacyjnej. Jak wygląda przygotowanie takiej konferencji? Jak instytut pracuje nad tym, żeby dopiąć wszystko na ostatni guzik?



Prof. R. D.: To bardzo ważne pytanie, ponieważ kulisy organizowania konferencji bywają bardzo zagmatwane. Przebijamy się przez rozmaite trudności. Został powołany komitet organizacyjny, któremu przewodniczy dr Jakub Filipkowski. To oni robią wszystko, dzięki czemu ta konferencja może wystartować. Od terminarza organizacyjnego zaczynając, poprzez identyfikatory, plakaty, organizację przerw kawowych i wyżywienia, szukanie sponsorów, zbieranie zgłoszeń tematów, drukowanie odpowiednich informacji i rozsyłanie ich po Polsce, zaplanowanie wystąpień, aż po zgranie poszczególnych sesji pod kątem merytorycznym. Komitet organizuje również tą stronę bardziej towarzyską konferencji, jak wyjście do teatru, czy uroczysta kolacja. Zaangażowanie komitetu jest bardzo duże, ponieważ jest wiele szczegółów, jak dzisiaj często się mówi, do ogarnięcia. Chociażby zorganizowanie sali konferencyjnej, przestrzeni dla przerw kawowych czy sztalug pod plakaty dla wystąpień posterowych. Pracy jest wiele i to wszystko trzeba zgrać w czasie.


    